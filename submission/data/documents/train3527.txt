कत्थकमा महारानी राजेन्द्रलक्ष्मी

भारतमा कत्थक सिकेर आएपछि नृत्यांगना नम्रता केसीले नेपालमै एउटा नृत्य टोली बनाइन् र गत असारमा पहिलो कार्यक्रम गरिन् । कृष्णसँग रिसाएर बसेकी राधाको भावभंगिमादेखि मनै रुवाउने द्रौपदी चीरहरणको कथासम्म नृत्यमार्फत् देखाएर उनले निकै तारिफ पनि बुटुलिन् । शुक्रबार जमलस्थित राष्ट्रिय नाचघरमा आयोजित ‘कत्थकांक्षा २’ मा भने उनले नेपाली कथालाई कत्थक नृत्यकै संरचनामार्फत् अभिव्यक्त गरिन् । महारानी राजेन्द्रलक्ष्मी देवी शाहको कथालाई उनका टोलीले नाटकको रूपमा कत्थकमै देखाएकी हुन् । 