एउटामा अवार्ड, अर्कोमा पत्तासाफ !

उत्कृष्ट कामको तारिफ र भविष्यका लागि हौसला प्रदान गर्न अवार्ड दिइने गरिन्छ । हामीकहाँ बर्सेनि ७०–८० फिल्म रिलिज हुन्छन् । जसमा अवार्ड कार्यक्रम नै झन्डै डेढ दर्जन आयोजना हुने गर्छन् । सबैले विधागत उत्कृष्टलाई नै अवार्ड दिने भए पनि परिणाममा आकाश–पातालको फरक पर्छ । त्यसैले पनि प्राय: अवार्ड आयोजकलाई आफ्नालाई अवार्ड दिन वा अवार्ड बेचेर पैसा कमाउनकै लागि यस्तो ‘खेती’ गर्ने गरेको आरोप बलियो बनेको हो ।
